Част 1.
Реализирайте клас Task, който описва една задача за деня. С негова помощ можете да реализирате дневен график.

Една задача се характеризира с: 
- описание (символен низ, който може да има произволна дължина);
- приоритет (цяло положително число, по-голямата стойност означава по-голям приоритет);
- статус (булева стойност, дали задачата вече е свършена или не);
- продължителност (положително число в минути).


Трябва да вземете предвид следните изисквания:
- Описанието на задачата е нещо, което се задава при създаването ѝ и повече не трябва да може да се променя.
- Една задача винаги се създава като незавършена. По-късно може да бъде обявена за завършена, но не се допуска по-късно отменяне на тази промяна, т.е. веднъж завършена, задачата не може отново да бъде върната в статус незавършена.
- Стойността на максималния възможен приоритет е зададена за всички задачи. Тя трябва да е част от класа, еднаква за всички обекти и не трябва да се променя.


За класа Task:
- дефинирайте подходящи конструктори и нужните методи за осигуряване на коректен жизнен цикъл;
- дефинирайте метод (или по избор оператор) за запис     в текстов поток;
- дефинирайте конструктор, който създава обект по данни от текстов поток (съгласно формата, който сте използвали за запис в предната функция);
- дефинирайте подходящи методи за достъп до членовете. При промяна, задължително осигурявайте валидни стойности;
- дефинирайте метод (или подходящи оператори), който сравнява дадена задача с друга по приоритет. За две задачи с еднакъв приоритет тази с по-малката продължителност е по-голяма.


Част 2.
Реализирайте клас MonthlyPlanner, който описва график със задачи за всеки ден от даден месец. При създаването на обект се обявява за кой месец е той и това не може да се променя повече. В началото графикът е празен, няма съхранени задачи.

Реализирайте нужните ви методи за осигуряване на коректен жизнен цикъл на обект от този клас.

Дефинирайте метод, чрез който към даден график се добавя задача. Освен задачата, този метод трябва да получава като аргумент за кой ден да бъде тя и в кой час да започне. За да се осъществи добавяне, трябва да са изпълнени следните условия:

- задачата да приключва в рамките на деня (например не може да започне в 23:30, ако продължителността ѝ е повече от 30 мин.)
- ако се застъпва с вече съхранена една или повече задачи, то трябва всички те да са с по-малък приоритет. Тогава новата задача се запазва, а по-ниско приоритетните задачи се премахват от графика. Ако се застъпва с поне една по-приоритетна (според горната дефиниция) задача, то календарът да остава непроменен.


За класа MonthlyPlanner дефинирайте още следните методи:
- метод, който по подаден ден, извежда на екрана всички незавършени задачи, записани за него, подредени по началното си време.
- метод, който по зададен ден и час, маркира като изпълнена задачата, която е планирана в този момент.
- метод за съхранение на данните от един такъв обект в текстов файл, както и метод за прочитане на така записан обект.

При решаването на задачата може да приемете, че всички данни, прочитани от файловете или от екрана ще са коректни спрямо очаквания формат и не се очаква да правите специална валидация на входа от потоците.

